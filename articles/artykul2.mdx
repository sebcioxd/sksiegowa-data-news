---
tytul: Zwolnienie z opłacania składek ZUS – wakacje składkowe
opis: Jeśli prowadzisz pozarolniczą działalność gospodarczą lub jesteś komornikiem sądowym, od 1 listopada 2024 roku możesz złożyć wniosek o zwolnienie z opłacania za siebie składek ZUS. Sprawdź, jakie warunki trzeba spełnić, aby skorzystać z tej ulgi.
link: https://www.zus.pl/-/zwolnienie-z-op%C5%82acania-sk%C5%82adek-zus-wakacje-sk%C5%82adkowe
data: 01.11.2024
identyfikator: zwolnienie-z-skladek-zus-wakacje
---

# Na czym polegają wakacje składkowe

Możesz skorzystać ze zwolnienia z opłacania składek za jeden miesiąc w roku. Chodzi o składki:
- na Twoje obowiązkowe ubezpieczenia społeczne: emerytalne, rentowe i wypadkowe;
- na Twoje dobrowolne ubezpieczenie chorobowe;
- na Fundusz Pracy i Fundusz Solidarnościowy – jeśli je opłacasz.

Wakacje składkowe nie obejmują Twoich składek na ubezpieczenie zdrowotne ani składek, które masz obowiązek opłacać za swoich pracowników. 

**Zwolnienie obejmuje składki ustalane od najniższej podstawy wymiaru, która Cię obowiązuje.**

### W przypadku wakacji składkowych nie stosuje się proporcjonalnego pomniejszenia podstawy wymiaru składek w sytuacji:
- Twojej niezdolności do pracy trwającej przez część miesiąca, za który zostałeś zwolniony z opłacenia składek,
- gdy w trakcie tego miesiąca nastąpi ustanie podlegania ubezpieczeniom.

### Składki, z których uzyskasz zwolnienie, sfinansuje budżet państwa. Oznacza to, że:
- wliczają się one do Twojej przyszłej emerytury lub renty,
- będziesz mieć uprawnienia do świadczeń z ubezpieczeń społecznych,
- w miesiącu, za który uzyskasz zwolnienie, możesz normalnie prowadzić działalność gospodarczą, nie musisz jej zawieszać.

Z wakacji składkowych możesz skorzystać za jeden miesiąc w danym roku. Miesiąc wybierasz samodzielnie. Istotne jest, że wniosek składasz miesiąc wcześniej, niż ten, za który chcesz uzyskać zwolnienie z opłacenia składek.

**Ważne!**  
W 2024 roku z wakacji składkowych możesz skorzystać tylko w grudniu, czyli wniosek składasz w listopadzie. Nie ma przeszkód, abyś w grudniu 2024 roku złożył kolejny wniosek o zwolnienie za styczeń 2025 roku. W takim przypadku możesz mieć zmniejszone obciążenie składkowe za dwa miesiące z rzędu.
