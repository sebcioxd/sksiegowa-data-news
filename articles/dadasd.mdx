---
tytul: Zmiany w składce zdrowotnej 2025 r. Prezydent podpisał ustawę
opis: Prezydent podpisał nowelizację przepisów, która kończy z naliczaniem składki zdrowotnej przy sprzedaży środków trwałych – nie będzie już to obligatoryjne, przedsiębiorca będzie miał wybór. Obniżona zostanie też minimalna podstawa wymiaru składki płaconej przez przedsiębiorców. Zmiany wejdą w życie 1 stycznia 2025 r.
link: https://www.infakt.pl/blog/prezydent-podpisal-zmiany-w-skladce-zdrowotnej-2025/
data: 07.02.2025
identyfikator: prezydent-podpisal-zmiany-w-skladce-zdrowotnej-2025
---

Rząd w nowelizacji ustawy o świadczeniach opieki zdrowotnej finansowanych ze środków publicznych zaproponował **dwie zmiany**, które znalazły uznanie Sejmu oraz Senatu, i właśnie podpisał prezydent. Jedna dotyczy **zniesienia obowiązku** opłacania składki zdrowotnej przy sprzedaży środków trwałych, natomiast druga obniży podstawę dla obliczania składki zdrowotnej, a więc obniży minimalną składkę. 

# Składka zdrowotna od środków trwałych. Jest decyzja prezydenta

Początkową rząd zaproponował samo zniesienie składki zdrowotnej od środków trwałych. Ostatecznie przedsiębiorcy będą mogli wybrać jedną z dwóch metod, w zależności, która będzie w konkretnym przypadku bardziej korzystna.

Pierwsza możliwość zakłada uniknięcie płacenia składki zdrowotnej od sprzedaży środka trwałego. Wówczas odpisy amortyzacyjne obniżą składkę zdrowotną, natomiast nie obniży jej część nieumorzona. 

W drugim do wyboru wariancie przedsiębiorcy będą mogli wykazać przychód ze sprzedaży środka trwałego i jednocześnie część nieumorzoną w rozliczeniu rocznym.

Najłatwiej będzie zobrazować to na przykładach. 

## Przykład 1

Jan kupił maszynę za 50 tys zł. Do dnia sprzedaży zamortyzował wartość 30 tys zł i sprzedał maszynę za 40 tys zł. W takim przypadku opcja pierwsza będzie dla Jana lepszym rozwiązaniem, z uwagi na fakt, że nie wykaże w przychodach 40 tys zł ze sprzedaży, a jednocześnie po stronie kosztowej niezamortyzowanych 20 tys zł. Gdyby Jan wykazał te wartości w rozliczeniu, to zapłaciłby składkę zdrowotną od różnicy, a więc od 20 tys zł.

## Przykład 2

Gdyby jednak Jan zamortyzował do czasu sprzedaży wartość 20 tys zł i maszynę sprzedał również za 20 tys zł, to w takim przypadku lepsza będzie druga opcja. Jan wykaże 20 tys zł przychodu, a także po stronie kosztowej część niezamortyzowaną w wysokości 30 tys zł. W związku z tym, będzie miał stratę na dochodzie dla składki zdrowotnej w kwocie 10 tys zł. A więc podstawa roczna składki zdrowotnej zmniejszy się właśnie o tę wartość.

# Nowa podstawa minimalnej składki zdrowotnej 

Zmianie ulegnie również minimalna podstawa składki zdrowotnej, co wpłynie na minimalne zobowiązanie dla podatników rozliczających się według podatku liniowego oraz skali podatkowej. 

Podatnicy na skali podatkowej oraz podatku liniowym płacą dziś składkę zdrowotną od dochodu – odpowiednio 9% lub 4,9%, z tymże składka zdrowotna nie może być niższa niż 9% liczone od minimalnego wynagrodzenia.

Zmiana ma zmniejszyć podstawę składki zdrowotnej o 25%. W konsekwencji minimalna składka zdrowotna dalej będzie stanowić 9%, ale liczone od 75% minimalnego wynagrodzenia. 


# Co ze składką zdrowotną w 2026 r.?

Rozwiązania wprowadzone przez rząd są swego rodzaju zamrożeniem składki zdrowotnej na 2025 r., chęcią wypełnienia przez władzę części obietnic wyborczych. Rząd zapowiedział, że jest to rozwiązanie tymczasowe, a szersze zmiany przewiduje od 2026 roku. Wówczas stawka zdrowotna miałaby być w pewnym zakresie zryczałtowana – piszemy o tym więcej w osobnym wpisie na Blogu. Wiadomo już też, że Lewica nie zamierza poprzeć planowanych na 2026 r. regulacji, oczekuje za to obniżenia składki zdrowotnej dla pracowników na etatach. O wszystkich zmianach z pewnością będziemy Was informować!

