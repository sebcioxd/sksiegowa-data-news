---
tytul: Limit płatności gotówką - ile wynosi kwota limitu w 2025?  
opis: Wielu małych przedsiębiorców wybiera rozliczenia gotówkowe ze względu na ich wygodę i prostotę. Jednak korzystanie z gotówki w transakcjach wymaga zachowania ostrożności, szczególnie w kontekście obowiązujących limitów. Czy wiesz, ile wynosi limit płatności gotówką w 2025 roku? W tym artykule wyjaśniamy, jakie są aktualne przepisy i co warto wiedzieć o limitach płatności gotówką.


link: https://poradnikprzedsiebiorcy.pl/-limit-platnosci-gotowka-ile-wynosi-kwota-limitu
data: 07.02.2025
identyfikator: limit-platnosci-gotowka-ile-wynosi-kwota-limitu
---

# Ile wynosi limit płatności gotówką w 2025 roku?


Jak już zostało wspomniane powyżej, transakcje gotówkowe podlegają limitowi.

Zgodnie z art. 19 ustawy Prawo przedsiębiorców:

Dokonywanie lub przyjmowanie płatności związanych z wykonywaną działalnością gospodarczą następuje za pośrednictwem rachunku płatniczego przedsiębiorcy, w każdym przypadku gdy:

- stroną transakcji, z której wynika płatność, jest inny przedsiębiorca,

- jednorazowa wartość transakcji, bez względu na liczbę wynikających z niej płatności, przekracza równowartość 15 000 zł, przy czym transakcje w walutach obcych przelicza się na złote według kursu średniego walut obcych ogłaszanego przez Narodowy Bank Polski z ostatniego dnia roboczego poprzedzającego dzień dokonania transakcji.

W związku z powyższym, przedsiębiorców obowiązuje limit płatności gotówką, który wynosi 15 000 zł. Przy czym stronami transakcji muszą być przedsiębiorcy. Jeśli transakcja dokonywana jest pomiędzy przedsiębiorcą a osobą fizyczną, to limit ten nie będzie miał zastosowania. Limit dotyczy również transakcji między przedsiębiorcą krajowym i zagranicznym. Jeśli więc kwota na fakturze wykazana została w walucie obcej, należy przeliczyć ją zgodnie ze średnim kursem walut obcych ogłaszanym przez Narodowy Bank Polski z ostatniego dnia roboczego poprzedzającego dzień dokonania transakcji.

Warto zaznaczyć, że limit ten dotyczy kwoty całej transakcji, a nie pojedynczej płatności. W związku z tym, nawet jeśli z dostawcą została ustalona płatność ratalna lub w formie zaliczek, to sposób uiszczenia zapłaty powinien być zależny od wysokości łącznej sumy transakcji (kwoty brutto). Jeśli więc łączna wartość transakcji przekracza limit płatności, to w celu ujęcia tego wydatku w kosztach nie może on zostać uregulowany gotówką.

**Przykład:**

Przedsiębiorca w maju 2025 roku kupił na raty komputer w kwocie:

- 18 699,19 zł netto
- 4 300,81 zł VAT
- 23 000 zł brutto

Zaksięgował fakturę zgodnie z datą wystawienia i planuje zapłacić połowę rat gotówką (11 500 zł), a drugą połowę rat (11 500 zł) przelewem. Czy opłacony w ten sposób wydatek przedsiębiorca będzie mógł zaliczyć do kosztów podatkowych?

Z uwagi na to, że wartość transakcji przekracza kwotę 15 000 zł część transakcji, która została opłacona gotówką, nie może stanowić kosztu uzyskania przychodu.

Reasumując, zgodnie z powyższą ustawą przedsiębiorca ma obowiązek regulowania zobowiązań wobec innych przedsiębiorców za pomocą rachunku płatniczego. Jak stanowi art. 2 pkt. 25 ustawy o usługach płatniczych:

**“(...) przez rachunek płatniczy rozumie się także rachunek bankowy oraz rachunek członka spółdzielczej kasy oszczędnościowo-kredytowej, jeżeli rachunki te służą do wykonywania transakcji płatniczych.”**

Dodatkowo Ministerstwo Finansów wyjaśniło, że płatności, które odbywają się za pomocą instrumentów płatniczych, związanych z rachunkami płatniczymi, takimi jak m.in. karty płatnicze, PayPal, PayU itp., spełniają wymóg regulowania zobowiązań. Jednakże mimo wprowadzonych zmian, nie ma przeciwwskazań, aby dokonywać płatności gotówką, o ile przedsiębiorca będzie pilnował, aby nie przekroczyć limitu płatności gotówkowej.

# Limit płatności gotówką - konsekwencje

W ustawie, zostały również przewidziane konsekwencje niezastosowania się do przepisów otóż zgodnie z art. 22p ust. 2 ustawy o PIT, jeżeli przedsiębiorca zaliczy do kosztów uzyskania przychodów wydatek o wartości powyżej 15 000 zł opłacony gotówką, będzie zobowiązany do:

- zmniejszenia kosztów uzyskania przychodów albo

- w przypadku braku możliwości zmniejszenia kosztów uzyskania przychodów - zwiększenia przychodów

w miesiącu, w którym została dokonana płatność bez pośrednictwa rachunku płatniczego, został zlecony przelew albo płatność została dokonana z pominięciem mechanizmu podzielonej płatności.

Powyższe rozwiązanie ma zastosowanie również, gdy faktura kosztowa ma wartość powyżej 15 000 zł, a została w połowie opłacona gotówką, a drugą połowę uregulowano przelewem z rachunku bankowego.

