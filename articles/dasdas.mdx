---
tytul: Uproszczona zaliczka na podatek dochodowy 2025 - najważniejsze informacje
opis: Jedną z form zapłaty zaliczek na podatek dochodowy jest uproszczona zaliczka. Czy mogą z niej korzystać jedynie przedsiębiorcy, czy też inni podatnicy? W jaki sposób obliczyć wysokość zaliczki uproszczonej? Chcesz wiedzieć, czym dokładnie jest uproszczona zaliczka na podatek dochodowy? Odpowiadamy!
link: https://poradnikprzedsiebiorcy.pl/-uproszczona-zaliczka-na-podatek-dochodowy
data: 07.02.2025
identyfikator: uproszczona-zaliczka-na-podatek-dochodowy
---

# Uproszczona zaliczka na podatek dochodowy a obowiązek informowania US

Do końca 2018 roku, warunkiem koniecznym opłacania **uproszczonej zaliczki na podatek dochodowy** było dostarczenie do urzędu skarbowego informacji o wyborze właśnie takiej formy wpłacania zaliczek. Informację tę należało złożyć nie później niż 20 lutego roku, w którym podatnik chciał korzystać z zaliczek uproszczonych.

Od 2019 roku przepis ten został uchylony. Obecnie podatnik, który chce opłacać zaliczki uproszczone, nie musi wcześniej informować o tym naczelnika urzędu skarbowego. Wystarczy, że przez cały rok wpłaca zaliczki w formie uproszczonej, a po zakończeniu danego roku podatkowego złoży zeznanie roczne, w którym zawrze informację o tym, że w danym roku wpłacał zaliczki uproszczone.

Jeśli więc w 2025 roku podatnik podejmie decyzję o wpłacaniu zaliczek uproszczonych, nie musi informować o tym wcześniej urzędu skarbowego. Wystarczy, że w zeznaniu rocznym składanym np. za 2025 r. (w roku 2026) zamieści informację o tym, że je wpłacał.


# Uproszczona zaliczka na podatek dochodowy - kto może je stosować w 2025 roku?

Zgodnie z art. 44 ust. 6b ustawy o PIT **uproszczona zaliczka na podatek dochodowy** może zostać uiszczona jedynie przez podatnika, którego dochody pochodzą z pozarolniczej działalności gospodarczej określonej przepisami ustawy o podatku dochodowym od osób fizycznych.

Z zaliczki na podatek dochodowy w formie uproszczonej mogą korzystać przedsiębiorcy – zarówno ci, którzy rozliczają się za pomocą skali podatkowej, jak i ci, którzy płacą podatek liniowy w wysokości 19%. Zaliczki należy opłacać w okresach miesięcznych – przepisy bowiem zabraniają uiszczać je w cyklu kwartalnym.

W przypadku skali podatkowej lub podatku liniowego zaliczkę wylicza się od dochodu z pozarolniczej działalności gospodarczej wykazanego w zeznaniu złożonym:

- w roku podatkowym poprzedzającym dany rok podatkowy lub

- w roku podatkowym poprzedzającym dany rok podatkowy o dwa lata (jeżeli w zeznaniu, o którym mowa w pkt 1, podatnicy nie wykazali dochodu z pozarolniczej działalności gospodarczej albo wykazali dochód w wysokości nieprzekraczającej kwoty stanowiącej iloraz kwoty zmniejszającej podatek oraz najniższej stawki podatku, określonych w pierwszym przedziale skali podatkowej, o której mowa w art. 27 ust. 1; jeżeli również w tym zeznaniu podatnicy nie wykazali dochodu z pozarolniczej działalności gospodarczej albo wykazali dochód z tego źródła w wysokości nieprzekraczającej kwoty stanowiącej iloraz kwoty zmniejszającej podatek oraz najniższej stawki podatku, określonych w pierwszym przedziale skali podatkowej, o której mowa w art. 27 ust. 1, nie są możliwe wpłaty zaliczek w uproszczonej formie).

Jeśli więc przedsiębiorca w 2025 roku będzie chciał rozliczać się za pomocą **uproszczonej zaliczki na podatek dochodowy**, będzie wyliczał jej wysokość na podstawie dochodu wykazanego w zeznaniu rocznym składanym w 2024 roku (czyli z deklaracji za 2023 rok).

Jeżeli za ten okres nie wykazał żadnego dochodu podlegającego opodatkowaniu (albo gdy dochód nie przekroczył kwoty wolnej od podatku), wysokość zaliczki będzie ustalana na podstawie dochodu wykazanego w zeznaniu za 2022 r. (złożonym w 2023 r.). Jeżeli także w tym okresie nie uzyskał żadnego dochodu, traci możliwość opłacania zaliczek w formie uproszczonej.

