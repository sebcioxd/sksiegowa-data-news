---
tytul: Kasowy PIT od 2025 r. Jakie warunki musi spełnić przedsiębiorca?
opis: Od 1 stycznia 2025 roku fakultatywną formą rozliczania kosztów dla przedsiębiorców będzie metoda kasowa. Kasowy PIT będą mogli wybrać przedsiębiorcy, którzy wykonują działalność wyłącznie samodzielnie, jeżeli ich przychody z tej działalności w poprzednim roku podatkowym nie przekroczyły kwoty 1 mln zł. Jednym z warunków będzie także nieprowadzenie ksiąg rachunkowych.
link: https://www.inforlex.pl/dok/tresc,FOB0000000000006774658,Kasowy-PIT-od-2025-r-Jakie-warunki-musi-spelnic-przedsiebiorca.html
data: 07.02.2025
identyfikator: jakie-warunki-musi-spelnic-przedsiebiorca
---

# Metoda kasowa rozliczania kosztów w PIT

Obecnie w podatku dochodowym od osób fizycznych zasadą jest memoriałowy sposób ustalania przychodów z działalności gospodarczej. Oznacza to, że przychodem są kwoty należne, choćby nie zostały faktycznie otrzymane, po wyłączeniu wartości zwróconych towarów, udzielonych bonifikat i skont. U podatników dokonujących sprzedaży towarów i usług opodatkowanych podatkiem od towarów i usług za przychód z tej sprzedaży uważa się przychód pomniejszony o należny podatek od towarów i usług (przychód netto).

**Dla przedsiębiorcy przychód z działalności gospodarczej powstaje w dacie wystawienia faktury, wykonania usługi lub wydania towaru, niezależnie od tego, czy przedsiębiorca otrzymał należną mu zapłatę.**

Od 1 stycznia 2025 roku nowym rozwiązaniem dla niektórych przedsiębiorców będzie możliwość wyboru kasowego rozliczenia przychodów i kosztów uzyskania przychodów. W metodzie kasowej przychód będzie powstawał w dacie uregulowania należności. Przez uregulowanie należności będzie rozumiane również częściowe uregulowanie należności, a także wpłaty na poczet dostaw towarów i usług, które zostaną wykonane w następnych okresach sprawozdawczych. Przychodem będzie zatem również, np. zapłacona zaliczka, przedpłata czy zapłacona rata.

# Kiedy można skorzystać z kasowego PIT

Metoda kasowa będzie miała zastosowanie wyłącznie do przychodów, które:

1. wynikają z transakcji zawieranych między podatnikiem a przedsiębiorcą, a nie sprzedaży na rzecz konsumentów,

2. są udokumentowane fakturami wystawionymi w terminach określonych zgodnie z przepisami VAT.

Kasowy PIT nie będzie miał zastosowania do przychodów z odpłatnego zbycia środków trwałych oraz wartości niematerialnych i prawnych ujętych w ewidencji środków trwałych oraz wartości niematerialnych i prawnych.

# Jakie warunki musi spełnić przedsiębiorca

Z kasowego PIT będą mogły korzystać osoby fizyczne osiągające przychody z działalności gospodarczej prowadzonej samodzielnie. Kasowy PIT, co do zasady, będą mogli stosować również podatnicy rozpoczynający prowadzenie działalności gospodarczej dla przychodów z tej działalności osiągniętych w roku jej rozpoczęcia.


**Aby rozliczać PIT z wykorzystaniem metody kasowej przedsiębiorca musi spełnić następujące warunki:**

- przychody z prowadzonej samodzielnie działalności gospodarczej w roku bezpośrednio poprzedzającym rok podatkowy nie przekroczyły kwoty 1 mln zł.,

- nie prowadzi ksiąg rachunkowych (podatnik, który spełnia pozostałe warunki będzie mógł wybrać metodę kasową, rezygnując z prowadzenia ksiąg rachunkowych na rzecz podatkowej księgi przychodów i rozchodów),

- złoży właściwemu naczelnikowi urzędu skarbowego oświadczenie o wyborze metody kasowej w terminie do dnia 20 lutego roku podatkowego, a w przypadku podatników rozpoczynających prowadzenie działalności gospodarczej w trakcie roku podatkowego – w terminie do 20. dnia miesiąca następującego po miesiącu rozpoczęcia działalności (jeżeli rozpoczęcie działalności gospodarczej nastąpiło w grudniu roku podatkowego oświadczenie musi być złożone w terminie do końca roku podatkowego).

Wymienione warunki powodują, że w praktyce z metody kasowej może skorzystać ograniczona grupa podatników. Są to podatnicy prowadzący działalność gospodarczą na mniejszą skalę. Z metody kasowej nie skorzystają natomiast podatnicy, którzy prowadzą działalność gospodarczą w formie spółek osobowych (spółki cywilnej, jawnej, partnerskiej).

## Ważne

Osoba fizyczna prowadzi indywidualną działalność gospodarczą oraz działalność w formie spółki jawnej osób fizycznych. W obu przypadkach dochody tej osoby z działalności gospodarczej są opodatkowane podatkiem liniowym. Przychody z indywidualnej działalności gospodarczej wyniosą w 2024 r. 120 000 zł. Przychody ze spółki w 2024 r. wyniosą u tej osoby 500 000 zł. W sumie przychody tej osoby z działalności gospodarczej wyniosą w 2024 r. 620 000 zł. Mimo że przychody tej osoby nie przekroczą w 2024 r. 1 000 000 zł, to nie będzie ona mogła skorzystać w 2025 r. z metody kasowej, ponieważ prowadzi działalność również w formie spółki osobowej.


Kasowy PIT będzie dobrowolną formą rozliczeń. W przypadku jej wyboru podatnik będzie jednak zobowiązany do jej stosowania przez cały rok podatkowy. Dokonany wcześniej wybór metody kasowej rozliczania przychodów dotyczy wszystkich lat począwszy od roku złożenia oświadczenia, chyba że podatnik, w terminie do dnia 20 lutego roku podatkowego, zawiadomi na piśmie właściwego naczelnika urzędu skarbowego o rezygnacji z kasowej formy rozliczania podatku dochodowego od osób fizycznych.